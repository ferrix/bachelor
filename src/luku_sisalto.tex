
% --------------------------------------------------------------------

\section{Johdanto}
\label{sec:johd}

Ohjelmoinnilla on olennainen osa tietotekniikan opetuksessa ja käytännön
harjoittelulla on ohjelmoinnin opiskelussa merkittävä rooli. Ripeästi saatavalla
palautteella on oppimista tehostava vaikutus. Kurssit ovat monesti, esimerkiksi
Teknisellä korkeakoululla (TKK), osallistujamääriltään suuria. Tehtävien
arvosteleminen tehokkaasti käsin kokonaisen vuosikurssin kokoisilla kursseilla
on käytännössä mahdotonta. Automaattisen arvostelun edut ovat myös
merkittävimpiä opintojen alussa, jolloin soveltavien harjoitusten osuus on
pienempi \citep{carter2003shall}. Näistä syistä monet opettajat, yliopistot ja
yhtiöt ovat kehittäneet työkaluja, joilla opiskelijat voivat tarkistuttaa
ohjelmointiharjoituksensa automaattisesti, saada palautetta ja kurssin
suorittamiseksi tarvittavia pisteitä. Tässä työssä tutkitaan tarkistimia,
jotka vertaavat opiskelijan ohjelman toimintaa esimerkkiohjelmaan.

Tuntemattoman ohjelmakoodin suorittaminen on aina turvallisuusriski ja se
pitää ottaa huomioon ohjelmointiharjoitusten tarkistimissa. Parhaassa
tapauksessa riittävän tarkasti havaittu turvallisuusriski tarjoaa
opiskelijalle mahdollisuuden ymmärtää ja oppia tekemästään virheestä
turvallisessa ympäristössä ennen työelämään siirtymistä. Tietotekniikka on
arkipäiväistynyt ja sen merkitys on lisääntynyt. Ohjelmointivirheiden riskit
ovat samalla kasvaneet, kun useammat yhteiskunnan toiminnot luottavat ohjelmiin.
Turvallinen ohjelmointitapa on helpompi oppia, jos ensimmäisillä
ohjelmointikursseilla saa palautetta riskialttiin koodin kirjoittamisesta.
Pahimmassa tapauksessa huonosti toteutettu järjestelmä päätyy koko kurssin
suorittamista haittaavaan virhetilaan opiskelijan tahattoman virheen takia.

Haittaohjelmatutkimuksessa tutkitaan binäärimuotoisia ohjelmia ja pyritään
tunnistamaan niiden aikeet, ennen kuin ne pääsevät haittaamaan järjestelmän
toimintaa ja turvallisuutta. Haittaohjelmia tutkitaan staattisella ja
dynaamisella analyysillä, mutta haitallisia ohjelmia ei yleensä päästä
tutkimaan niiden lähdekoodimuodossa. Ohjelmointiharjoitusten tarkistimille
annetaan syötteenä lähdekoodi, josta saatetaan kääntää mahdollisesti
haitallinen ohjelma. Miten haittaohjelma voitaisiin tunnistaa lähdekoodista?

Tämä kandidaatintyö tutkii tuntemattoman lähdekoodin staattista
analyysiä tapana arvioida, onko ohjelman suorittaminen turvallista.
Tutkimuksen tavoitteena on kartoittaa ohjelmointitehtävien automaattisten
tarkistimien toteutukseen liittyviä turvallisuushaasteita ja löytää
ratkaisuja kirjallisuudesta.

Tässä luvussa määritellään työn tavoite ja rajataan tutkittava ongelma,
toisessa luvussa kerrotaan käytetystä aineistosta sekä tutkimusmenetelmistä,
kolmannessa luvussa käydään läpi kirjallisuustutkimuksessa tehdyt havainnot
ja viimeisessä luvussa muodostetaan tulosten pohjalta johtopäätöksiä.

Tämän työ vastaa seuraaviin tutkimuskysymyksiin:

\begin{itemize}
\item Voiko staattisella analyysillä varmistua lähdekoodin turvallisuudesta?
\item Voiko kotitehtävätarkistimien turvallisuutta parantaa lisäämällä
staattista analyysiä?
\item Mikä on kurssilla opetettavan ohjelmointikielen vaikutus
turvallisuusriskeihin?
\end{itemize}

\subsection{Tavoite}

Työn tavoitteena on löytää menetelmiä, jolla voidaan vahvistaa
ohjelmointiharjoitusten arvosteluun käytettäviä työkalujen turvallisuutta,
jotta ne selviäisivät tahattomasti ja tahallisesti tehdyistä hyökkäyksistä
eheinä ja toimintakykyisinä. Työssä tutkitaan kahta Teknillisellä korkeakoululla
käytettyä tarkistinta ja vertaillaan niiden turvallisuusominaisuuksia.
Tämän jälkeen tutkitaan muutamia järjestelmien vaatimuksiin sopivia ja
luotettavia staattisen analyysin työkaluja. Järjestelmän olennaisia vaatimuksia
ovat nopea palaute, väärien hälytysten määrän minimointi ja käytettävyys.
Turvallisuuden lisääminen ei saa merkittävästi haitata järjestelmän toimintaa.

Tarkistin on ohjelma, joka suorittaa opiskelijalta saadun harjoituksen,
testaa sen toimintaa ja pisteyttää tehtävän. Yleensä tarkistin on osa suurempaa
kurssinhallintajärjestelmää, joka huolehtii tulosten kirjaamisesta,
opiskelijoiden tunnistamisesta ja muista kurssin järjestelyihin liittyvistä
asioista. Tässä työssä keskitytään ainoastaan tarkistimeen ja sen
turvallisuuteen.

Väärä hälytys tarkoittaa sellaista virhehavaintoa, joka johtaa opiskelijan
antaman harmittoman syötteen hylkäämiseen. Tämä johtaa arvostelun
epäluotettavuuteen ja mahdollisesti ansiokkaiden suoritusten virheelliseen
hylkäämiseen. {\scmrobo}n tilastojen perusteella opiskelijat palauttavat
harjoitustöitään juuri ennen määräaikaa \citep{saikkonen2001fully}.
Opiskelijoiden usko järjestelmän oikeudenmukaisuuteen voi horjua, jos
järjestelmä antaa paljon vääriä hälytyksiä viime hetkillä ja pisteitä jää
saamatta virheen takia. Tämä aiheuttaa kurssihenkilökunnalle lisätyötä.

Tässä työssä käytettävyydellä tarkoitetaan järjestelmän käyttäjän tuntumaa
ohjelman käytön helppoudesta ja sujuvuudesta. Turvallisuuden lisäämisestä
ei saa aiheutua loppukäyttäjälle näkyvää muutosta järjestelmän toiminnassa.
Kohtuullinen lisäys arvosteluun kuluvaan aikaan ja yksityiskohtaisempi
palaute ovat kuitenkin sallittuja poikkeuksia.

Monissa järjestelmissä opiskelijat voivat yrittää ratkaista tehtäviä useamman
kerran ja korjata ratkaisuista löytyneitä virheitä palautteen perusteella.
Palaute on nopeaa, jos opiskelija ehtii saada tehtävistään palautteen, ennen
kuin siirtyy muihin toimiin. Tällöin opiskelija pystyy työskentelemään
tehokkaammin ja tehdä yhtä asiaa kerrallaan.

\subsubsection{Tarkistimen turvallisuus}

Ohjelmointiharjoituksen tarkistimessa voidaan varautua tietoturvaongelmiin
kahdella tasolla: huolehtimalla tarkistimen toteutuksen turvallisuudesta ja
tutkimalla syötteenä tulevaa ohjelmakoodia tavoitteena havaita sen
suorittamisesta aiheutuvia sivuvaikutuksia ennen vihamielisen koodin
suorittamista. Tässä työssä tutkitaan opiskelijalta tulevaa ohjelmakoodia.

Toteutuksen turvallisuudella tarkoitetaan järjestelmän toteuttamista
turvallisella ohjelmointitavalla, eristämistä muista järjestelmistä ja
muita turvallisuuteen vaikuttavia teknisiä valintoja.
Tarkistimen pitää olla turvallisesti toteutettu, jotta sen antamat pisteet ja
palaute tulevat varmasti tarkistimelta itseltään eivätkä esimerkiksi opiskelijan
koodista. Tarkistimen tulee olla eristetty muusta järjestelmästä, jotta
ohjelmointivirhe tai hyökkäys ei aiheuta häiriötä muussa järjestelmässä tai
vaikuta arvostelutietojen eheyteen. Muita turvallisuuteen liittyviä teknisiä
valintoja ovat esimerkiksi käytettyjen kirjastojen toteutuksen turvallisuus,
arkkitehtuurin luotettavuus ja käytetyn ohjelmointikielen tyypilliset riskit.

Tutkittavat tarkistimet vertaavat opiskelijan ohjelman toimintaa
opetushenkilökunnan toteuttamaan malliohjelmaan. Tulokset ovat yleistettävissä
tarkistimiin, jotka vertaavat ohjelmaa tunnettuun joukkoon syötteitä ja
tulosteita. Myös muunlaisia tarkistimia on olemassa, mutta niiden tutkiminen ei
ole tämän työn tavoitteiden kannalta tarpeellista.

Tämä työ olettaa tarkistimeen kohdistuvien riskien olevan pääasiassa
tahattomia ohjelmointivirheitä. Todelliset riskit ovat varmasti
monitahoisempia, mutta tarkempi riskianalyysi ei kuulu tämän työn alueeseen.
Tarkistimet edellyttävät, että ohjelmointiharjoitukset ovat tarkasti rajattuja
ja niiden syötteet ja tulosteet tarkasti määriteltyjä. Tästä syystä ne
soveltuvat parhaiten peruskursseille, joilla on vähemmän soveltavaa
harjoittelua. Opiskelijoilla ei pitäisi olla syitä tai tarpeellisia kykyjä
järjestelmän murtamiseen. Kursseille voi osallistua kokeneempia ohjelmoijia,
mutta he menestyvät todennäköisesti keskimääräistä paremmin
\citep{hagan2000does}. Myös heille tehtävien ratkaiseminen on helpompaa kuin
tietojärjestelmän murtaminen. Omalla henkilöllisyydellä esiintyminen ja tutkinto
tavoitteena vähentävät todennäköisesti motivaatiota rikoksiin.

\subsection{Rajaukset}

Ohjelmointiharjoituksien ohjelmakoodia voidaan arvioida ennen ja jälkeen
käännöksen. Nykyaikaiset haittaohjelmat pyrkivät vaikeuttamaan koodin
automaattista analysointia salaamalla ja pakkaamalla jo käännettyä ohjelmaa.
Tällaiset menetelmät on rajattu tämän työn ulkopuolelle, koska koodin
kirjoittaja ei pääse vaikuttamaan ohjelmakoodiin sen kääntämisen aikana tai sen
jälkeen.

Ohjelmointitehtävien arvosteluun liittyy myös vilpin riski. Harjoitustehtäviä
voidaan kopioida eikä etenkään etäopetuksen tapauksessa tehtävien tekijän
henkilöllisyydestä voida olla täysin varmoja \citep{carter2003shall}. Tämä työ
ei kuitenkaan etsi ratkaisua näihin ongelmiin. 

Koodin suorittaminen virtualisoiduissa tai emuloiduissa ympäristöissä on
vaativa on\-gel\-ma-alue \citep{kesti2010}. Tämä työ ei ota kantaa virtualisointiin
liittyviin ongelmiin, mutta on silti suositeltavaa ajaa kotitehtävätarkistinta
rajoitetussa ympäristössä.

% --------------------------------------------------------------------

\section{Aineisto ja menetelmät}
\label{sec:aineisto}

Tässä kandidaatintyössä tutustutaan ensin kahteen Teknisellä korkeakoululla
käytettyyn tarkistusjärjestelmään: {\scmrobo}on ja Goblinin tarkistimeen
EXPACA:an. Järjestelmiä tarkastellaan niistä kirjoitetun tieteellisen
kirjallisuuden avulla. Tarkistimien lisäksi tutustutaan yleisimpiin
ohjelmistoihin liittyviin turvallisuusuhkiin. Tarkistimia tutkimalla
perehdytään myös kurssilla opetettavaksi valitun ohjelmointikielen
turvallisuusvaikutukseen.Viimeiseksi kartoitetaan ilmaiseksi saatavia staattisen
analyysin työkaluja, joilla voitaisiin mahdollisesti täydentää valittujen tai
muiden tarkistimien turvallisuutta tai opiskelijalle annettavaa palautetta.
Työn tutkimusmenetelmä on kirjallisuustutkimus.

\subsection{Tarkistimet}

Goblin ja {\scmrobo} ovat TKK:n ohjelmointikursseilla käytettyjä järjestelmiä.
Valitsin ne lähempään tarkasteluun oman käyttökokemukseni
perusteella. Lisäksi ne edustavat kahta hyvin erilaista lähestymistapaa ja
antavat siksi tarpeeksi laajan kuvan käsiteltävästä ongelma-alueesta.

\subsubsection{EXPACA}

Goblin on TKK:lla kehitetty WWW-pohjainen kurssinhallintajärjestelmä.
Alunperin se kehitettiin C-kielisten ohjelmointiharjoitusten arvosteluun
ja sitä on sittemmin käytetty ainakin C++-, Java- ja XML-harjoitusten
arvostelussa. Sen mukana toimitetaan EXPACA-tarkistin, jota hallitaan
XML-pohjaisella konfigurointikielellä. EXPACA kutsuu ensin kääntäjää ja
suorittaa ohjelmakoodin antamalla sille komentoja virtuaalikonsolilla ja
lukemalla sen syötettä. Goblin-järjestelmä ei analysoi koodia muuten kuin
kääntämisen muodossa. \citep{Hiisila2005}

\subsubsection{\textsc{Scheme-robo}}

{\scmrobo} on TKK:lla kehitetty Schemellä toteutettu tarkistin, joka pohjautuu
metasirkulaariseen tulkkiin \citep{sicp}. Turvallisen hiekkalaatikon luomiseksi
Scheme-kielestä on rajattu pois tiedostojen käsittelytoiminnot
sekä eval-komento, jolla
voisi suorittaa mielivaltaista koodia ja siten vapautua hiekkalaatikosta.
Lisäksi tiettyjen komentojen käyttöä voidaan rajata tehtäväkohtaisesti.
\citep{saikkonen2001fully} \citep{liljasaikkonen}

Eri lähteissä {\scmrobo} määritellään sekä TRAKLA-järjestelmään 
tukeutuvaksi kokonaiseksi kurssinhallintajärjestelmäksi
\citep{saikkonen2001fully} että kotisivullaan tarkistimeksi
\citep{liljasaikkonen}. Tässä työssä viittaan selkeyden vuoksi pelkkään
tarkistimeen. TRAKLA on TKK:n tietorakennekurssia varten kehitetty
kurssinhallintajärjestelmä \citep{trakla}.

Kokonaisten ohjelmien sijaan {\scmrobo} ottaa syötteekseen yksittäisiä
Scheme-proseduureja, joiden paluuarvon perusteella harjoitukset pisteytetään.
Tällä tavoin vältytään palautteen muotoilun vaikutukselta arvosteluun sekä
mahdollisilta jäsentelijän (\emph{englanniksi parser}) toteutukseen liittyviltä
riskeiltä. {\scmrobo} voi myös verrata ohjelman rakennetta opettajan antamaan
mallirakenteeseen ja hylätä tehtäviä niistä kutsuttavien komentojen nimien
perusteella \citep{saikkonen2001fully}. Viimeksi mainitut eivät ole
turvallisuusominaisuuksia, mutta niitä voitaisiin käyttää sellaisina pienin
muutoksin.

\subsection{Yleisimmät turvallisuusriskit}

CERT on Yhdysvaltain kansallinen tietoturvaviranomainen, joka tiedottaa
ohjelmista löydetyistä haavoittuvuuksista.
Merkittävä osuus CERT:n turvallisuussuosituksissa mainituista ongelmista
viittaavat puskurin ylivuotoon liittyviin ongelmiin \citep{cert}. Tällä
tarkoitetaan tilannetta, jossa ennalta määritellyn
kokoiseen puskuriin kirjoitetaan enemmän dataa kuin puskurissa on tilaa.
Myöhemmässä ohjelman suorituksessa ohjelmaprosessi voidaan kaapata
mielivaltaisen koodin suorittamiseen käyttäen puskurin ulkopuolelle kirjoitettua
dataa \citep{tevis2004methods}. Tällainen haavoittuvuus on tyypillistä
ohjelmointikielissä, joissa muistin varaaminen ja osoittaminen on ohjelmoijan
vastuulla. Nykyaikana tämä koskee lähinnä C- ja C++-kieliä.

Samat kielet ovat semantiikastaan johtuen herkkiä taulukon indeksien
käyttämiselle mielivaltaiseeen muistialueeseen viittaamiseen. Esimerkiksi
Ada ja Java ratkaisevat tämän ongelman epäsuoralla ajonaikaisella
tarkituksella. Lisäksi on monia muita ongelmia, jotka ovat tyypillisiä vain
C- ja C++-koodissa. Funktionaalisten ohjelmointikielten suunnittelu on
merkittävästi erilaista: Funktioilla ei ole sivuvaikutuksia, indekstointia
ei pääosin käytetä eikä muistiin viitata suoraan. \citep{tevis2004methods}

Monet dynaamisesti muistia käsittelevät ja tilattomat funktionaaliset kielet
eivät määrittele suoraan muistia käsittelevää toiminnallisuutta, joten niissä
puskurin ylivuoto ei ole ongelma ellei tulkin tai kääntäjän toteutus
ole virheellinen. Dynaamisia kieliä ovat esimerkiksi Python ja Scheme. Scheme
ja Haskell ovat puolestaan funktionaalisia kieliä.

Toinen tapa haitata järjestelmän toimintaa on palvelunesto. Sillä tarkoitetaan
järjestelmän vakauden horjuttamista siten, että sen toiminta hidastuu
merkittävästi tai estyy kokonaan. Tarkistimet varautuvat yleensä näihin
ongelmiin rajaamalla muistinkäyttöä ja rajaamalla suoritusajan kohtuulliseen
ylärajaan.

On olemassa myös monia muita mahdollisia hyökkäyksiä, kuten dynaamisen linkkerin
ohjaaminen haavoittuvaan kirjastoon, DNS-väärennökset ja UNIX-signaalien käyttö
\citep{tevis2004methods}. Tällaiset hyökkäykset eivät kuitenkaan ole olennaisia
tarkistimien tapauksessa, vaikka ne tuleekin huomioida suuremman
kurssinhallintajärjestelmän suunnittelussa.

\subsection{Staattinen analyysi}

Ohjelmakoodin staattiseen analyysiin liittyy useita vaikeasti ratkeavia
ongelmia. Esimerkiksi ei ole olemassa tunnettua yleisesti pätevää
tapaa osoittaa ohjelmallisesti, päättyykö ohjelman suoritus koskaan. Kuitenkin
automaattisesti tarkistettavat ohjelmointiharjoitukset ovat yleensä ratkaisuja
hyvin rajattuun ja tunnettuun ohjelmointiongelmaan. Lisäksi ohjelman pitkäksi
venyvä suoritusaika on riittävä peruste ratkaisun hylkäämiselle.

Monet ohjelmakoodin staattiseen analyysiin liittyvät ongelmat ovat ihmiselle
helppoja. Osa ohjelmakoodia tarkastelevista työkaluista etsii epäilyttäviä
kohtia ja antaa ne ihmisen tutkittavaksi. \citep{taft2008systematic} Puoliautomaattiset
menetelmät eivät kuitenkaan kuulu tämän työn tutkimusalueeseen, koska ne
estävät automaattisesta tarkistamisesta saatavan nopean palautteen edun ja
ovat työläitä erityisesti suurilla kursseilla.

Koodin turvallisuutta analysoivia työkaluja on tarjolla hyvin paljon C- ja
C++-ohjelmille. Yleisimpiä työkalujen havaitsemia ongelmia ovat puskurin
ylivuodot, nollaosoittimeen viittaaminen ja taulukoiden indekseihin liittyvät
ongelmat. Näiden syy voi olla joko tahallinen tai tahaton.
\citet{tevis2004methods} sekä \citet{heffley2004can} tutkivat ryhmää staattisia
analysaattoreita. Työkaluja on tarjolla kymmeniä, joista osa on kaupallisia ja
monet saatavilla ilmaiseksi. Molemmissa tutkimuksissa havaittiin, että työkalut
antavat huomattavan määrän vääriä hälytyksiä ja niiden joukosta oli vaikeaa
löytää oikeita ongelmia. 

Tahallisten hyökkäysten estämiseksi yksinkertaisin keino on käyttää
tekstihakua havaitsemaan komentoja, joita hyvissä aikeissa olevan opiskelijan
ei tulisi käyttää. Esimerkiksi {\scmrobo} rajoittaa Schemen kielioppia
nimenomaan turvallisuuteen perustuen.

Toisaalta matalan tason kielillä voidaan suorittaa koodia tavoilla, jotka
eivät paljastu tekstihaulla. Funktiohin voidaan viitata nimien sijasta
osoitteilla, funktion nimi esittää ohjelmakoodin joukossa sotkettuna
tai kutsua vaihtoehtoista toteutusta. Näitä tekniikoita käytetään muun
muassa virusten aikeiden peittelyyn, jotta ne eivät jäisi kiinni
virustorjunnassa. \citet{moser2007limits} esittelevät tutkimuksessaan
monimutkaistustekniikoita (\emph{englanniksi obfuscation}), joilla staatinen
analysaattori voidaan ohjata ratkaisemaan NP-täydellisiä ongelmia. Tutkimus
käsittelee staattisen analyysin harhauttamiseen toimivia tekniikoita
virustorjuntaohjelmistojen perspektiivistä.

Vaikeisiin ongelmiin perustuva monimutkaistaminen ei kuitenkaan riipu
käytettävästä kielestä, jolloin ne toimivat yhtä hyvin esimerkiksi 
C-kielellä kirjoitettujen ohjelmien analyysin estämiseen. Toisaalta 
ohjelmointiharjoitusten tapauksessa myös staattisen analyysin suoritusaikaa
voidaan käyttää tehtävän hylkäysperusteena, jolloin selkeät harhautusyritykset
tarkistetaan manuaalisesti.

Ohjelmoinnin peruskursseilla tällaiset haasteet ovat kuitenkin lähinnä
teoreettisia. On todennäköistä, että suurin osa opiskelijoista vasta opettelee
ohjelmointia, kotitehtävävastaukset lähetetään pääasiassa omilla tunnuksilla
kirjautuneena ja monimutkaistetun haittaohjelman tekeminen on monimutkaisempaa
kuin tehtävänannon seuraaminen. On kuitenkin hyvä tiedostaa, että staattinen
analyysi ei riitä ainoaksi työkaluksi turvallisuuden parantamisessa.

\subsection{Staattisen analyysin työkalut}

\citet{heffley2004can} tutkivat ohjelmien haavoittuvuuksia etsiviä työkaluja.
He havaitsivat, että monet niistä tuottavat niin paljon vääriä varoituksia,
etteivät ne ole käytännöllisiä. Työkalujen joukosta kuitenkin erottui yksi
hyödyllinen työkalu, Pscan, joka onnistui antamaan luotettavia tuloksia
rajatulla alueella. Lisäksi \citet{tevis2004methods} kartoittavat joukkoa
työkaluja, joiden joukossa on muutama vähän vääriä hälytyksiä tuottava työkalu.
Hekin mainitsivat Pscanin ja lisäksi Bell Labsilla kehitetyn UNO:n.

Työkalujen joukossa oli muun muassa koodin joukkoon tehtäviin merkintöihin
pohjautuva Splint \citep{tevis2004methods}, jonka käyttö automaation osana
saattaisi olla hankalaa. Virhehavaintojenkin määrä oli suuri. Tästä huolimatta
sillä voisi olla arvoa opiskelijoiden oppimisen tukena.

\subsubsection{Pscan}

Pscan on avoimen lähdekoodin työkalu, jolla voidaan etsiä riskialttiita
printf-tyyppisten funktioden kutsuja lähdekoodista.
\citet{heffley2004can} totesivat tutkimuksessaan työkalun olevan
toiminnaltaan hyvin rajattu ja siksi se tuottaa vertailujoukossaan vähiten
vääriä hälytyksiä. Tutkituissa tapauksissa kaikki löydökset eivät olleet
hyödynnettävissä hyökkäyksessä, mutta osoittivat kuitenkin vaarallista
ohjelmointitapaa. Toisaalta myös ?-operaattori esti ohjelmaa huomaamasta
oikeita haavoittuvuuksia. Pscan etsii seuraavanlaisia koodirivejä:

\begin{verbatim}
sprintf(puskuri, muuttuja);        // Varoitus
sprintf(puskuri, "%s", muuttuja);  // Oikein
sprintf(puskuri, totuusarvo ? muuttuja1 : muuttuja2) 
\end{verbatim}

Mikäli ensimmäisen tapauksen muuttuja tulee tarkistamattomana vihamieliseltä
käyttäjältä, voi siihen sisällyttää muotoilumerkintöjä. Ne voidaan
mahdollisesti korvata käyttäjän määräämillä arvoilla ohjelman myöhemmässä
vaiheessa. Jälkimmäisessä tapauksessa tämä ei ole mahdollista. Viimeinen rivi on
esimerkki virheestä, jota Pscan ei huomaa. \citep{heffley2004can} Työkalu ei
yritä tulkita koodin toimintaa, vaan keskittyy löytämään yksinkertaisimpia
ongelmatapauksia.

\subsubsection{UNO}

UNO on Bell Labsissa kehitetty työkalu, joka keskittyy nimensä mukaisesti kolmen
ongelman havaitsemiseen: alustamattoman muuttujan käyttö (Use of uninitiated
variable), nollaosoittimeen viittaaminen (Nil-pointer dereferences) ja taulukon
ulkopuolinen indeksointi (Out-of-bounds array indexing). Tekijänsä Holzmannin
mukaan sen suunnittelulähtökohtana on ollut korkea signaali--kohinasuhde. Tällä
tarkoitetaan hyödyllisten varoitusten osuuden maksimointia ja väärien
hälytysten välttämistä. Tämän lisäksi UNO on helposti laajennettavissa.
\citep{tevis2004methods} \citep{uno}

Alustamattomia muuttujia käytettäessä samaa muistialuetta on voitu käyttää
aiemmin ohjelmaa suoritettaessa. Tämä voi johtaa siihen, että käyttäjälle
näytetään tietoa, jota tämän ei kuulu nähdä. Ohjelman toiminta saattaa myös
muuttua odottamattomaksi, jos lasketaan väärillä luvuilla, joiden odotetaan
olevan alustettuja. UNO havaitsee tämän tyyppisen ongelman seuraavasta
esimerkistä:

\begin{verbatim}
#include <stdio.h>

int main(int argc, char** argv) {
    int i;
    printf("Alustamaton i: %d", i);
}

/* Tulostaa esimerkiksi "Alustamaton i: 33520" */
\end{verbatim}

Nollaosoittimeen viittaaminen tarkoittaa alustamattoman osoittimen käyttöä ja
johtaa yleensä ohjelman kaatumiseen. Kaatumista voidaan käyttää hyväksi
palvelunestohyökkäyksissä. Liitännäisvaikutuksina se saattaa johtaa esimerkiksi
ohjelman muistialueen tilan kirjoittamiseen levylle. Ohjelman suorituksen voi
kaapata kirjoittamalla muistiin, johon myöhemmin viitataan alustamattomalla
osoittimella, tai virheenkäsittelijällä, joka ajetaan tunnetun virheen
tapahtuessa. UNO havaitsee nol\-la\-osoit\-ti\-meen viittaamisen tästä
esimerkistä:

\begin{verbatim}
int main(int argc, char** argv) {
    int *osoitin;
    *osoitin = 1;
}

/* Kaatuu viestillä "Segmentation fault" */
\end{verbatim}

Taulukon rajojen ylittäminen johtaa muistin ylikirjoittamiseen. Jos
ylikirjoitetussa muistissa on osoitin funktioon, voidaan ohjelman suoritus
kaapata ohjaamalla suoritus muualle -- esimerkiksi ylikirjoitettuun muistiin.
UNO havaitsee taulukon ohi kirjoituksen seuraavasta esimerkistä:

\begin{verbatim}
int main(int argc, char** argv) {
    int b[100], c[2];
    int i;
    for (i=0; i < 101; i++) b[i] = 0;
}

/* Sijoittaa b:n olemattomaan indeksiin 100 arvon 0.
   Kääntäjä saattaa tulkita tämän kirjoitukseksi taulukon c päälle. */
\end{verbatim}

% --------------------------------------------------------------------

\section{Tulokset}
\label{sec:tulos}

Tässä luvussa esitellään kirjallisuustutkimuksessa löytyneet tulokset.
Ensimmäiseksi käsitellään tarkistimiin liittyviä turvallisuusuhkia,
seuraavaksi pohditaan UNO:n ja Pscanin soveltuvuutta tarkistimien
täydentämiseen, esitellään tapa yhdistää analysaattoreita EXPACA:an ja
viimeiseksi arvioidaan syitä tarkistimien toteutuksessa tehtyihin
turvallisuusvalintoihin.

\subsection{\scmrobo n ja EXPACA:n turvallisuusuhat}

Kirjallisuustutkimuksen perusteella {\scmrobo} on turvallisuusratkaisuiltaan
onnistunut tarkistin. Yksi osasyy on se, ettei Schemeen liittyviä
turvallisuusuhkia ole tutkittu aktiivisesti. Kieli on pääosin akateemisessa
käytössä eikä ole siksi hyökkääjien kannalta mielenkiintoinen. Toisaalta kielen
funktionaalisuuden takia se ei myöskään määrittele monia yleisemmin käytössä
oleville kielille tyypillisiä ongelmia. Toisaalta \scmrobo n toteutuksessa on
huomioitu eval-lauseeseen ja tiedostonkäsittelyyn liittyvät ongelmat, joiden
kautta rajatun tulkin turvallisuus voitaisiin ohittaa helposti. Schemen vahvalla
metasirkulaaristen tulkkien tuella on tässä merkittävä vaikutus.

EXPACA ei analysoi koodia staattisesti kääntäjää lukuunottamatta. Järjestelmä ei
sellaisenaan tue ulkoisia työkaluja. Hiisilän mukaan esimerkiksi Valgrindilla
tuotetulla palautteella voisi kuitenkin olla opiskelijoiden oppimisen kannalta
arvoa. EXPACA-tarkistin on toteutettu C++-kielellä, mutta Hiisilä erikseen
mainitse, että turvallinen ohjelmointitapa olisi ollut tärkeä tekijä sen
suunnittelussa. Turvallisuusnäkökohtana hän toteaa, että EXPACA voidaan
suorittaa erillisessä hakemistorakenteessa. \citep{Hiisila2005} Tämä
tarkoittanee chroot-ympäristöä, joista karkaamisen on todettu olevan helppoa
\citep{Simes}. Toisaalta chroot-hakemistorakenne on pienellä vaivalla
siirrettävissä virtualisoituun tai emuloituun ympäristöön. 

Goblin-järjestelmä ei modulaarisella suunnittelullaan ole herkkä hyökkäyksille,
mutta sillä ajettavat harjoitustehtävät on kirjoitettu täysimittaisilla
ohjelmointikielillä. Niiden toiminnallisuutta ei ole rajattu, mikä voi
aiheuttaa turvallisuusongelmia. Tästä johtuen ohjelman suoritus täytyy eristää
riittävästi muusta ympäristöstä.

\subsection{Analyysityökalujen käytettävyys}

Pscan ja UNO vaikuttavat molemmat lupaavilta työkaluilta. Niiden havaitsema
ongelma-alue on hyvin rajattu ja niiden antamat tulokset ovat keskimääräistä
luotettavampia. Tämän lisäksi UNO on helposti laajennettavissa. Toisaalta
laajentamalla saatetaan aiheuttaa vain lisää vääriä hälytyksiä. Molemmat ovat
saatavissa lähdekoodeineen ilmaiseksi, mikä helpottaa niiden käyttöönottoa.

Tämän työn puitteissa kumpaakaan työkalua ei ole kokeiltu käytännössä
esimerkkikoodia lukuunottamatta, joten myöskään niiden käytännöllisyydestä
kotitehtävätarkistimessa ei ole riittävää näyttöä. Toisaalta työkalut ovat
yksinkertaisia käyttää ja paljastavat yleisiä ja vakavia ongelmia. Vaikka ne
eivät sopisikaan tarkistimen kanssa käytettäviksi, niiden käytön opettaminen
ohjelmoinnin peruskursseilla saattaisi auttaa opiskelijoita ymmärtämään
turvallista ohjelmointitapaa ja turvallisuuden merkitystä opintojen alusta
vaiheesta alkaen.

Koska molemmat ohjelmat ovat komentorivityökaluja, niitä pitäisi voida käyttää
myös rinnakkain. Työkalujen havainnot eivät ole päällekäisiä, joten niitä
voidaan käyttää täydentämään toistensa tuloksia. Näillä työkaluilla voidaan
varmistaa, että niiden tunnistamia virheitä sisältävää koodia ei koskaan ajeta
tarkistimessa. Tällä tavalla ne tekevät tarkistimesta hieman turvallisemman,
vaikka eivät takaakaan täydellistä tulosta.

\subsection{EXPACA:n kehitysmahdollisuudet}

Lisäämällä EXPACA:an mahdollisuus ajaa ulkoisia työkaluja ennen koodin
kääntämistä, voitaisiin koodille tehdä turvallisuusanalyysi ennen sen
suorittamista. Kirjallisuuden perusteella analyysi voitaisiin tehdä Pscanilla,
UNO:lla tai molemmilla peräkkäin. Tällöin olisi kuitenkin huomioitava, että
analyysin päättymisestä ei voida olla varmoja. Toisaalta EXPACA osaa havaita
koodin liian pitkän suoritusajan. Samaa koodia voitaisiin käyttää uudelleen
analysaattoritukea toteutettaessa.

Sekä Pscan että UNO tulostavat ohjelmasta löytyvät virheet virtuaalikonsolille,
jolloin niiden antamalla palautteella voitaisiin helposti vaikuttaa arvosteluun
ja palautteena saatu tulos voitaisiin ohjata suoraan opiskelijalle. Teoriassa
helpoin tapa toteuttaa tällainen toiminnallisuus olisi muuttaa EXPACA:n
konfiguraatiota siten, että käännetyn ohjelman sijasta ajettaisiin komentojono,
joka analysoi lähdekoodin ja suorittaa vasta sen jälkeen itse ohjelman. Goblinin
pisteytys perustuu ohjelman tulosteeseen. Analysaattorilta tuleva odottamaton
tuloste ja odotetun syötteen puuttuminen kokonaan johtaisi tehtävän hylkäämiseen.

Tutkimuksessa ei myöskään löytynyt viitteitä siihen, että EXPACA:n
turvallisuutta olisi erikseen tutkittu. Jo pelkkä ohjelmakoodin katselmointi
saattaisi antaa käsityksen turvallisuuteen panostamisen tarpeellisuudesta.
Katselmoinnin apuna voitaisiin käyttää tässä työssä mainittuja staattisia
analysaattoreita. Niillä voisi arvioida tarkistimen turvallisuutta ja samalla
tutkia ovatko ne tarpeeksi luotettavia järjestelmän osaksi.

\subsection{Ohjelmistonkehitystavan vaikutus tarkistimiin}

\citet{Hiisila2005} mainitsee diplomityönsä monessa vaiheessa, että jokin
ominaisuus on jätetty toteuttamatta ajanpuutteen vuoksi. Tarkistimen lisäksi
järjestelmään kuuluu muita osia ja ajatuksia muuhun kuin tarkistimen
parantamiseen on runsaasti. {\scmrobo}ssa ei ole ollenkaan
kurssinhallintatoimintoja, jotka ovat tarpeellisia kurssin järjestämiseksi.

Ohjelmoinnin massakurssien järjestämiseksi tarvitaan muitakin järjestelmiä
kuin kotitehtävätarkistin ja kurssihenkilökunta toteuttaa tarvittavia
työkaluja työn ohessa eikä ajanpuutteesta johtuen tarkistimien turvallisuuteen
ehditä paneutua. Riskeihin ei olla välttämättä perehdytty tarkasti eivätkä
ne välttämättä ole koskaan realisoituneet.

Kotitehtävien automaattinen tarkistaminen on laaja ongelmakenttä, jota ainakin
TKK:lla tehdään muun työn ohessa. Tästä huolimatta esimerkiksi puskurin
ylivuodot ovat yhtälailla yleisiä ongelmia myös kaupallisissa sovelluksissa,
joiden kehittämiseen osallistuu jopa satoja päätoimisia kehittäjiä ja
testaajia. Toisaalta \citet{Hiisila2005} toteaa, että työkalun valintaan
vaikutti kaupallisten tarkistintyökalujen heikko mukautettavuus.  

% --------------------------------------------------------------------

\section{Johtopäätökset}
\label{sec:paketointi}

Automaattinen arvostelu on monimuotoinen ongelmakenttä, jossa turvallisuus
on vain yksi sivupolku. Monet olemassaolevat järjestelmät ovat
kurssihenkilökunnan muun työn ohessa toteuttamia. Luotettava tarkistin
tarvitsee ympärilleen myös muita kurssinhallintatyökaluja, jolloin
eheän kurssikokonaisuuden järjestäminen on työkalun elinkaaren alussa
tärkeämpää kuin turvallisuuden yksityiskohtien hiominen. Esimerkiksi
Goblinia käsittelevässä diplomityössä todetaan toistuvasti, että jotakin tiettyä
muuta näkökulmaa ei työn puitteissa ehditty tutkimaan. Tästä syystä
turvallisuutta on tehokkainta parantaa käyttäen helposti saatavia ja valmiita
työkaluja.

Ohjelmointiharjoitusten automaattiseen arvosteluun liittyvät turvallisuusseikat
ovat vaikeasti todettavia ja väärien hälytysten riski on suuri. Monien
staattisen analyysien luotettavuus on automaattisen arvostelun tarpeisiin
nähden riittämätön. Monet työkalut luottavat siihen, että löydökset käydään
manuaalisesti läpi, mikä ei massakursseilla onnistu. Tästä johtuen on tärkeää,
että tarkistimen toteutus katselmoidaan ja analysoidaan tarkasti
tietoturvaongelmien varalta. Lisäksi se tulee eristää muista järjestelmistä ja
erityisesti kurssinhallintajärjestelmästä, jottei onnistuneellakaan
hyökkäyksellä voida vaikuttaa arvosteluun tai kurssin järjestelyihin. Tässä
korostuu esimerkiksi järjestelmän hajauttamisen tai virtualisoinnin tärkeys.
Tehtävien tarkistaminen emulaattorissa on mielenkiintoinen aihe
jatkotutkimukselle.

Toisaalta jo rajallisiakin haavoittuvuuksia havainnoivilla ohjelmilla voi olla
suuri vaikutus etenkin tahattomista virheistä johtuvissa tilanteissa. Jos
puskurin yli vuotavaa ohjelmaa ei koskaan suoriteta, vältetään
mahdollisia ongelmia. Ongelman staattisessa analyysissä havaitsevat työkalut
myös tarjoavat opiskelijalle aiheellista palautetta turvallisen ohjelmointitavan
noudattamisesta. Selkeä palaute on arvokkaampaa, kuin ongelman realisoituessa
saatu virheilmoitus. Esimerkiksi UNIX-ympäristössä saatu
''Segmentation fault''-virhe ei välttämättä auta vian löytämisessä ollenkaan, kun
taas lähdekoodia analysoimalla vika voidaan paikallistaa oikealle riville. Oman
kokemukseni mukaan ainakaan TKK:n tietotekniikan opinto-ohjelmaan ei ole
kuulunut lainkaan staattisen analyysin työkaluja. Tämän työn rajauksen
ulkopuolelle jäi monia työkaluja, jotka olisivat voineet sopia opetukseen.
Oppimista tukevien ratkaisujen etsiminen on oivallinen aihe jatkotutkimukselle.

Ohjelmointiharjoituksissa käytettävällä kielellä on suuri vaikutus
turvallisuuteen. Esimerkiksi TKK:lla aiemmin järjestetyllä Scheme-ohjelmointikurssilla
käytetty {\scmrobo} rajaa kielen mahdollisesti vaaralliset ominaisuudet
työkalun ulkopuolelle onnistuneesti. Tällä tavoin saadaan eliminoitua
kokonaisia ongelmakategorioita. Tämän toteuttaminen ei kuitenkaan
ole ominaista kaikille ohjelmointikielille, vaan edellyttää monille
funktionaalisille kielille tyypillisiä tulkin kirjoittamiseen tarkoitettuja
ominaisuuksia. Turvallisen rajoitetun C-tulkin tai -kääntäjän toteuttaminen
on mielenkiintoinen aihe jatkotutkimukselle. Samoin \scmrobo ssa oleva
ohjelman mallirakenteen varmistavan työkalun toteuttaminen esimerkiksi C:lle
tai Javalle on haastava ja mielenkiintoinen tutkimuskohde.

Kielen valintaan liittyvät turvallisuusnäkökulmat on hyödyllistä
huomioida automaattista arvostelua harkitsevan kurssin suunnittelussa.
Onnistunut valinta voi turvallisempien tarkistimien lisäksi johtaa
opiskelijoiden turvallisuustietämyksen lisääntymiseen.

\pagebreak


